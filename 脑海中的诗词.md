<!-- TOC -->

- [《贺新郎》](#贺新郎)
- [《停云》](#停云)
- [《论语·述而》](#论语·述而)
- [《秋浦歌》 其十五](#秋浦歌-其十五)
- [《江城子 乙卯正月二十日夜记梦》](#江城子-乙卯正月二十日夜记梦)

<!-- /TOC -->



###   《贺新郎》
>辛弃疾

_邑中园亭，仆皆为赋此词。一日，独坐停云，水声山色，竞来相娱。意溪山欲援例者，遂作数语，庶几仿佛渊明思亲友之意云。_

甚矣吾衰矣。怅平生、交游零落，只今馀几！白发空垂三千丈，一笑人间万事。问何物、能令公喜？我见青山多妩媚，料青山见我应如是。情与貌，略相似。

　　一尊搔首东窗里。想渊明《停云》诗就，此时风味。江左沉酣求名者，岂识浊醪妙理。回首叫、云飞风起。不恨古人吾不见，恨古人不见吾狂耳。知我者，二三子。

### 《停云》
> 陶渊明

**其一**

霭霭停云，濛濛时雨。<br>
八表同昏，平路伊阻。<br>
静寄东轩，春醪独抚。<br>
良朋悠邈，搔首延伫。<br>


**其二**

停云霭霭，时雨濛濛。<br>
八表同昏，平陆成江。<br>
有酒有酒，闲饮东窗。<br>
愿言怀人，舟车靡从。<br>

**其三**

东园之树，枝条载荣。<br>
竞用新好，以招余情。<br>
人亦有言：日月于征。<br>
安得促席，说彼平生。<br>

**其四**

翩翩飞鸟，息我庭柯。<br>
敛翮闲止，好声相和。<br>
岂无他人，念子实多。<br>
愿言不获，抱恨如何！<br>

### 《论语·述而》
子曰：“甚矣吾衰也！久矣吾不复梦见周公。”

### 《秋浦歌》 其十五
>李白

白发三千丈，缘愁似个长。<br>
不知明镜里，何处得秋霜。

### 《江城子 乙卯正月二十日夜记梦》
>苏轼

十年生死两茫茫，不思量，自难忘。千里孤坟，无处话凄凉。纵使相逢应不识，尘满面，鬓如霜。

夜来幽梦忽还乡，小轩窗，正梳妆。相顾无言，惟有泪千行。料得年年肠断处，明月夜，短松冈。 